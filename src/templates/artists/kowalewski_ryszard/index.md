{"firstName": "Ryszard",
"lastName": "Kowalewski",
"photo":true,
"links":false}
---
Urodził się 29 listopada 1943 roku w Lublinie.

Do Liceum Sztuk Plastycznych uczęszczał w Zamościu. Stamtąd wyjechał na studia do Warszawy. Pasją artysty obok malarstwa stała się wspinaczka wysokogórska. Wieloletnią przygodę z profesjonalnym alpinizmem rozpoczął w polskich Tatrach i począwszy od 1965 roku dokonywał liczących się w alpinizmie wejść, m.in. na dwa dziewicze siedmiotysięczne szczyty w Karakorum. Zmierzył się również z ośmiotysięcznikami w Himalajach Nepalu, tam też zimą wszedł na dziewiczy szczyt sześciotysięczny. Dokonał pierwszych przejść na pięciotysięczne szczyty w Pamiro - Ałaju i Andach. Eksplorował również dziewicze jaskinie Kolumbii. Za osiągnięcia w alpinizmie otrzymał dwa złote, jeden srebrny i jeden brązowy: „Medale za Wybitne osiągnięcia sportowe”.

Akademię Sztuk Pięknych w Warszawie ukończył z wyróżnieniem w 1968 roku. W latach 1968-1970 był asystentem w pracowni drzeworytu kolorowego prof. Wacława Waśkowskiego. W 1970 roku przeniósł się do Gdańska, gdzie w latach 1970-1974 pracował w Państwowej Wyższej Szkole Sztuk Plastycznych jako asystent profesorów: Włodzimierza Padlewskiego, Lecha Kadłubowskiego i Jerzego Zabłockiego. W latach 1993-1999 pełnił funkcję skarbnika a następnie wiceprezesa Związku Polskich Artystów Plastyków. Od kwietnia 2010 roku do października 2014 roku ponownie pełnił funkcję wiceprezesa ZPAP.

Pasja górska ma dominujące odzwierciedlenie w jego twórczości, maluje góry i portrety ludzi gór. Swoje prace eksponuje przede wszystkim na wystawach indywidualnych ale bierze też udział w prezentacjach zbiorowych w kraju i za granicą.

Z okazji 40-lecia pracy twórczej otrzymał Nagrodę Prezydenta Miasta Gdańska w Dziedzinie Kultury. Za pracę społeczną w Związku Polskich Artystów Plastyków, Złotą Odznakę ZPAP. W 2013 roku został członkiem Honorowym Polskiego Związku Alpinizmu. 14 listopada 2014 roku został wybrany prezesem Okręgu Gdańskiego Związku Polskich Artystów Plastyków. W roku 2015 otrzymał po raz drugi Nagrodę Prezydenta Miasta Gdańska w Dziedzinie Kultury. W tym samym roku otrzymał również Specjalną Nagrodę Marszałka Województwa Pomorskiego za wybitne zasługi w dziedzinie twórczości artystycznej oraz upowszechniania i ochrony kultury na rzecz mieszkańców województwa pomorskiego. Posiada odznaki: „Zasłużony dla Gdańska” i „Zasłużony dla Ziemi Gdańskiej”.

[![Bez Tytułu](img/image_1.jpg)](img/image_1.jpg)